#lang pollen

◊(define-meta title "عیسیٰٔ مہرباں ہے شفا ریز یک طرف")

◊غزل{
عیسیٰٔ مہرباں ہے شفا ریز یک طرف
درد آفریں ہے طبعِ الم خیز یک طرف

سنجیدنی ہے ایک طرف رنجِ کوہ کن
خوابِ گرانِ خسروِ پرویز یک طرف

خرمن بہ باد دادۂ دعوے ہیں، ہو سو ہو
ہم یک طرف ہیں برقِ شرر بیز، یک طرف

مفتِ دل و جگر خلشِ غمزہ ہائے ناز
کاوش فروشئ مژہِ تیز یک طرف

ہر مو بدن پہ شہپر پرواز ہے مجھے
بے تابئ دلِ تپش انگیز یک طرف

یک جانب، اے اسدؔ، شبِ فرقت کا بیم ہے
دامِ ہوس ہے، زلفِ دلاویز، یک طرف

}