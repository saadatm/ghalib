#lang pollen

◊(define-meta title "اشکِ چکیدہ، رنگِ پریدہ")

◊شاعری{
اشکِ چکیدہ، رنگِ پریدہ
ہر طرح ہوں میں از خود رمیدہ

گو، یاد مجھ کو کرتے ہیں خوباں
لیکن بسانِ دردِ کشیدہ

ہے رشتہ جاں فرطِ کشش سے
مانندِ نبضِ دستِ بریدہ

ٹوٹا ہے، افسوس! موئے خمِ زلف
ہے شانہ یکسر دستِ گزیدہ

خالِ سیاہ رنگیں رخاں سے
ہے داغِ لالہ در خوں تپیدہ

جوشِ جنوں سے جوں کسوتِ گل
سر تا بہ پا ہوں جیبِ دریدہ

یارو، اسدؔ کا نام و نشان کیا؟
بیدل، فقیرِ آفت رسیدہ

}